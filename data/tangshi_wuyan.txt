唐代五言绝句

王维
鹿柴
空山不见人， 但闻人语响。 
返景入深林， 复照青苔上。 

竹里馆

独坐幽篁里， 弹琴复长啸。 
深林人不知， 明月来相照。 

送别
山中相送罢， 日暮掩柴扉。 
春草明年绿， 王孙归不归。 

相思
红豆生南国， 春来发几枝。 
愿君多采撷， 此物最相思。 

杂诗
君自故乡来， 应知故乡事。 
来日绮窗前， 寒梅著花未。 

裴迪
送崔九
归山深浅去， 须尽丘壑美。 
莫学武陵人， 暂游桃源里。 

祖咏
终南望余雪
终南阴岭秀， 积雪浮云端。 
林表明霁色， 城中增暮寒。 

孟浩然
宿建德江
移舟泊烟渚， 日暮客愁新。 
野旷天低树， 江清月近人。 

孟浩然
春晓
春眠不觉晓， 处处闻啼鸟。 
夜来风雨声， 花落知多少。 

李白
夜思
床前明月光， 疑是地上霜。 
举头望明月， 低头思故乡。 

怨情
美人卷珠帘， 深坐蹙蛾眉。 
但见泪痕湿， 不知心恨谁。 

杜甫
八阵图
功盖三分国， 名成八阵图。 
江流石不转， 遗恨失吞吴。 

王之涣
登鹳雀楼
白日依山尽， 黄河入海流。 
欲穷千里目， 更上一层楼。 

刘长卿
送灵澈
苍苍竹林寺， 杳杳钟声晚。 
荷笠带斜阳， 青山独归远。 

弹琴
泠泠七弦上， 静听松风寒。 
古调虽自爱， 今人多不弹。 

送上人
孤云将野鹤， 岂向人间住。 
莫买沃洲山， 时人已知处。 

韦应物
秋夜寄邱员外
怀君属秋夜， 散步咏凉天。 
空山松子落， 幽人应未眠。 

李端
听筝
鸣筝金粟柱， 素手玉房前。 
欲得周郎顾， 时时误拂弦。 

王建
新嫁娘
三日入厨下， 洗手作羹汤。 
未谙姑食性， 先遣小姑尝。 

权德舆
玉台体
昨夜裙带解， 今朝蟢子飞。 
铅华不可弃， 莫是□砧归。 

柳宗元
江雪
千山鸟飞绝， 万径人踪灭。 
孤舟蓑笠翁， 独钓寒江雪。 

元稹
行宫
寥落古行宫， 宫花寂寞红。 
白头宫女在， 闲坐说玄宗。 

白居易
问刘十九
绿螘新醅酒， 红泥小火炉。 
晚来天欲雪， 能饮一杯无。 

张祜
何满子
故国三千里， 深宫二十年。 
一声何满子， 双泪落君前。 

李商隐
登乐游原
向晚意不适， 驱车登古原。 
夕阳无限好， 只是近黄昏。 

贾岛
寻隐者不遇
松下问童子， 言师采药去。 
只在此山中， 云深不知处。 

李频
渡汉江
岭外音书绝， 经冬复立春。 
近乡情更怯， 不敢问来人。 

金昌绪
春怨
打起黄莺儿， 莫教枝上啼。 
啼时惊妾梦， 不得到辽西。 

西鄙人
哥舒歌
北斗七星高， 哥舒夜带刀。 
至今窥牧马， 不敢过临洮。 

宋代五言绝句

度宗
晚望
鸥鹭归烟渚，秋江挟晚晴。
老渔闲栖艇，坐待月华生。

恭宗
在燕京作
寄语林和靖，梅花几度开。
黄金台下客，应是不归来。

赵汝燧
伤春
飞蝶捎风絮，鸣禽恋午檐。
不知春去未，但觉绿阴添。

后圃
浇花惟要早，芟草不知名。
新竹生来巧，南墙补数茎。

赵师侠
梅花
南国觅佳人，迥立不可亲。
而况得道者，其间梅子真。

赵崇镄
破褐
生松郁寒灰，破褐出残絮。
童儿不耐烦，微吟起身去。

南唐后主
尝与周后移植梅花于瑶光殿之西及花时而后已殂因成诗见意
失却烟花主，东君自不知。
清香更何用，犹发去年枝。

徐铉
题雷公井
霭干凌霜久，蓬根逐吹频。
群生各有性，桃李但争春。
（注：这首搜不到，可能有误。）

题雷公井
掩霭愚公谷，萧寥羽客家。
俗人知处所，应为有桃花。

自题山亭
簪组非无累，园林未是归。
世喧长不到，何必故山薇。

小舫行乘月，高斋卧看山。
退公聊自足，争敢望长闲。

岐石仍临水，披襟复挂冠。
机心忘未得，棋局与鱼竿。

王周
使风
风起即千里，风回翻问津。
沈思宦游者，何啻使风人。

渡溪
渡溪溪水急，水溅罗衣湿。
日暮犹未归，盈盈水边立。

落叶
素律铄欲脆，青女妒复稀。
月冷天风吹，叶叶乾红飞。

巴江
巴江江水色，一带浓蓝碧。
仙女瑟瑟衣，风梭晚来织。

陈亚
惜竹
出槛亦不剪，从教长旧丛。
年年到朱夏，叶叶是清风。

鲍当
秋江夜泊
舟闲人已息，林际月微明。
一片清江水，中涵万古情。

孤雁
天寒稻梁少，万里孤难进。
不惜充君庖，为带边城信。

范仲淹
牡丹
阳和不择地，海角亦逢春。
忆得上林色，相看如故人。

潇湘桐庐郡
潇洒桐庐郡，家家竹引泉。
令人思牡牧，无处不潺?。

江上渔者
江上往来人，但爱鲈鱼美。
君看一叶舟，出没风波里。

淮上遇风
一棹危于叶，傍观亦损神。
他时在平地，无忽险中人。

宋祁
拒霜
浩露侵缃蕊，尖风犹绛英。
繁霜不可拒，切勿爱空名。

司马光
野花
喧喧桃李蹊，何妨笑幽草。
但原保天真，徐共春风老。

观江上人壁许道宁画寒林
昔曾驱瘦马，冲雪过荣阳。
不悟当时景，萧然在此堂。

瞑目
瞑目思千古，飘然一烘尘。
山川宛如旧，多少未来人。

王安石
聊行
聊行弄芳草，独坐隐团蒲。
问客茅帘日，君家有此无。

芳草
芳草知谁种，绿阶已数从。
无心与时竞，何苦绿葱葱。

送王补之行风忽作因题四句于舟中
淮口西风急，君行定几时。
故应今夜月，未便照相思。

题定林壁怀李叔时
云与渊明出，风随禀寇还。
燎炉无伏火，蕙帐冷空山。

江上
江水漾西风，江花脱晚红。
离情被横笛，吹过乱山东。

代陈景初书于太一宫道院壁
官身有吏责，触处遇嫌猜。
野性岂堪此，庐山归去来。

题八功德水
欲寻阿练若，曳屐出东冈。
涧谷芳菲少，春风著野桑。

春晴
新春十日雨，雨晴门始开。
静看苍苔纹，欲上人衣来。

别方邵秘校
迢迢建业水，中有武昌鱼。
别后应相忆，能忘数寄书。

梅花
墙角数枝梅，凌寒独自开。
遥知不是雪，为有暗香来。

离?州作
相看不忍发，惨淡暮潮平。
语罢更携手，月明洲渚生。

黄庶
和刘卿材
红树
几树浓于茜，斜阳景最幽。
忽因风雨尽，全减十分秋。

溪声
至音不可收，今人滞形器。
欲知古乐心，山中此声是。

杨蟠
杨梅坞
夏日红相照，天晴坞自开。
襄阳多稚子，摘赠故人来。

西溪
为爱西溪好，长忧溪水穷。
山源春更落，散入野田中。

梅尧臣
夏夜小亭有怀
西南雨气浓，林上昏月色。
寒影不随人，寥寥空露白。

杂诗
青草生水中，日日随水长。
水落何所依，撩乱为宿莽。

青青老镜叶，下有繁实尖。
浪头拨船女，刺手终不嫌。

前时双鸳鸯，失雌鸣不已。
今更作双来，还悲旧流水。

度水红蜻蜓，傍人飞款款。
但知随船轻，不知船去远。

苏轼
雍秀才画草虫
促织
月业号耿耿，露叶泣湍湍。
夜长不自暖，那忧公子寒。

蜗牛
腥涎不满壳，聊足以自濡。
升高不知回，竟作黏壁枯。

嘲子由
堆几尽埃简，攻之如蠹虫。
谁知圣人意，不在古书中。

庐山
自昔怀清赏，神游杳霭闲。
如今不是梦，真个是庐山。

和子由岐下诗
鱼
湖上移鱼子，初生不畏人。
自从识钩饵，欲见更无因。

柳
今年手自栽，问我何年去。
他年我复来，摇落伤人思。

苏辙
璎珞岩
泉流逢石缺，脉散成宝网。
水如璎珞看，山是如来想。

雨花岩
岩花不可攀，翔蕊久未堕。
忽坠幽人前，知子观空坐。

白龙潭
白龙昼饮潭，修尾挂石壁。
幽人欲下看，雨雹晴相射。

陈鼓际
苍壁立积铁，县泉泻天绅。
行山见已久，指与未来人。

杨杰
送陈令归无为
楚水漾轻碧，楚花飞乱红。
故人故乡去，半雨半晴中。

祖无择
记万载县风俗
居民覆其屋，大半施白瓦。
山际两三家，如经新雪下。

孔平仲
曹亭绝句
漾舟荷花里，舣棹绿杨阴。
却上曹亭望，山高江水深。

登临常患远，游览不能继。
此景对门墙，便舆日三四。

晓行
枕上杜鹃啼，匆匆早起时。
出门天未晓，月在杏花枝。

郭祥正
和杨公济钱唐西湖题
陈朝桧
岁老枝叶简，春深香气新。
可怜湖上桧，曾识井中人。

白云峰
湖上峰争碧，此峰藏白云。
云光连月色，鸥鹭亦迷群。

卧龙石
龙卧苍山下，岂知今古春。
不忧雷雨作，头角本非真。

大慈坞
十刹密相望，林开一坞香。
木鱼声渐急，山衲下云房。

晁补之
国子监暮归
杖履清晨往，缣囊薄暮归。
闲官厅事冷，蝴蝶上阶飞。

谯国嘲提壶
何处提壶鸟，荒园自叫春。
夕阳深越里，持此劝何人。

张耒
书旧局屏
庭树应知我，相逢益老苍。
别来秋苦雨，但见瓦松长。

张舜民
纨扇
纨扇本招风，曾将热时用。
秋来挂壁间，却被风吹动。

百舌
学尽百禽语，终无自已声。
深山乔木底，缄口过平生。

崔?
题绩溪雪峰楼
题诗最高处，不为付人看。
记著今朝胜，山明松雪寒。

黄庭坚
题花光为曾公卷作水边梅
梅蕊触人意，冒寒开雪花。
遥怜水风晚，片片点汀沙。

唐庚
栖禅暮归书所见
春著湖烟腻，晴摇野水光。
草青仍过雨，山紫更斜阳。

韩维
和晏相公湖上
禾水登红稻，篙舟割紫菱。
杯盘见秋物，江海思飞腾。

风枝桂危叶，飞动夕阳中。
莫遣儿童撼，留看著露红。

城西旧事
犬吠村墟改，人移井臼空。
谁家收栗罢，林脚有遗篷。

松阴不可憩，冷冽恐飞霜。
时有高风过，乾花落石床。

满执中
明月溪
月出溪水清，月落溪水黑。
茫茫溪上人，笑与月为客。

陈师道
绝句
斫水水可断，续弦弦可完。
如何郑公客，不作百年看。

贺铸
送僧法印智因西上
千里长淮北，东风破雪寒。
此行休问路，蓦直到长安。

追和亡友杜仲观古黄生曲
朝为去山云，暮为还山雨。
谁谓物无情，欢期不如许。

欢归夜何其，月照临门别。
后夜待欢来，开门但明月。

李膺
隐逸
偶来松树下，高枕石头眠。
山中无历日，寒尽不知年。

晁冲之
与秦少章题汉江远帆
江阔雁不到，山深猿自迷。
传闻杜陵老，只在襄东西。

龙兴道中
涧道垂黄花，山城拥红叶。
人争小舟渡，马就平沙涉。

谢任伯久无书常子然寄茶谢之因简任伯
谏议茶犹送，郎官迹已?。
斜封三道印，不奉一行书。

米黻
怀南唐砚山
砚山不复见，哦诗徒叹息。
惟有玉蟾蜍，向余频泪滴。

陈与义
出山
山空樵斧响，隔岭有人家。
日落潭照树，川明风动花。

入山
都迷去时路，策杖烟漫漫。
微雨洗春色，诸峰生晚寒。

程俱
书寿昌驿
岁暮白日速，风高黄叶稀。
归心与寒雁，一夜向南飞。

朱槔
春闲小诗书赵园壁追录之
柳态随时秀，花容近酒轻。
绿窗京洛语，盖抹早莺声。

小语不知夕，幽香无尽时。
影寒人欲醉，明月照酴蘼。

刘子?
早行
村鸡已报晨，晓月渐无色。
行人马上去，残灯照空驿。

周邦彦
曝日
冬曦如村酿，奇温止须臾。
行行正须此，恋恋忽已无。

张俞
蚕妇
昨日到城郭，归来泪满巾。
遍身罗绮者，不是养蚕人。

李诚之
燕
燕子知时节，还从旧宇归。
新人方按曲，不许傍檐飞。

吕知止
初凉
西风吹木叶，庭户作凉时。
夜有愁人叹，寒先病骨知。

吴沆
春游吟
鸟语烟光里，人行草色中。
池边各分散，花下复相逢。

左纬
许少伊被召追送至白沙不及
短棹无寻处，严城欲闭门。
水边人独自，沙上月黄昏。

熊彦诗
和刘彦冲潭溪
屏山夜雪
夜深寒妥帖，前村人断绝。
何许小茅茨，开门满山雪。

朱子
莲沼
亭亭玉芙蓉，迥立映澄碧。
只愁山月明，照作寒露滴。

药圃
长钻断灵根，时此泉下圃。
珍剂未须论，丹荑已堪煮。

井泉
山高泽气通，石宝飞灵液。
默料谷中云，多应从此出。

桃?
涧里春泉响，种桃泉上头。
烂红纷委地，未有出山流。

陈渊
题绿波亭
南浦江波绿，阳关柳色青。
夕阳千古恨，分付短长亭。

范成大
双燕
底处双飞燕，衔泥上药栏。
莫教惊得去，留取隔帘看。

杨万里
春日绝句
日落碧簪外，人行红雨中。
幽人诗酒里，又是一春风。

江水夜韶乐，海棠春贵妃。
殷勤向春道，莫遣一花飞。

张孝祥
次东坡先生韵
微凉入船窗，秋水满湘浦。
过尽前头滩，又得夜来雨。

朝发方良矶，暮宿白水湾。
宽作一月程，须见江南山。

野牧园
吴牛三十角，久与牧相忘。
忽忆淮南路，春风满柘冈。

秋晚稻生孙，催科不到门。
人闲牛亦乐，随意过前村。

吕本中
题芦雁扇
雁下秋已晚，江天风雨微。
宁为聚沙立，不作傍云飞。

夜
梦短添惆怅，更深转寂寥。
如何今夜雨，只是滴芭蕉。

胡笛
胡人吹短笛，一半是离声。
想得南飞雁，云间亦厌听。

周紫芝
题钱少愚画
鸳浦
一点伤春恨，看成两鬓霜。
如今无此梦，莫画两鸳鸯。

兰亭
事去空千载，何曾有若人。
只应烟树里，便是永和春。

陆游
久不得张汉州书
尽道三巴远，冉无一纸书。
衰迟自难记，不是故人?。

樵父
去去穿白云，落叶无行路。
但闻丁丁声，知是东薪处。

张良臣
别持上人
茂竹永和字，浣花天宝诗。
晴江入舟槛，忍泪别僧时。

周孚
公佐索诗
欲书归田具，请子试濡笔。
先之蜡屐双，侑以藜杖一。

陈造
泊上虞驿来日行
梁湖莽苍外，后去未云迟。
县市容吾恋，江潮不汝期。

吴子良
葵花－自注俗名一文红
花生初咫尺，意思已寻丈。
一日复一日，看看众花上。

蚕
一蚕何唧唧，吟入儿童心。
只在竹篱外，篝灯无处寻。

意行桥
我行且奚适，兴尽忽自返。
倒影射清?，回光在桥板。

柳
临水送将归，春风折赠时。
而今三丈树，元是手中枝。

东蔷
东蔷足时雨，离离半青黄。
田家不待收，小摘炊新香。

俞桂
江上
江头云阁雨，柳色与春深。
船发春风阻，谁知客子心。

刘克庄
宿山中
凄风转林杪，露坐感衣单。
不道山中冷，翻忧世上寒。

答妇兄林公遇
恨予行李速，愧子酒杯长。
日暮于谁屋，天寒陟彼冈。

乍归
宫满无南物，飘然匹马还。
惟应诗卷里，偷画桂州山。

绝爱墙阴橘，花开满院香。
邻人欺不在，稍觉北枝伤。

手种梅无恙，苍苔满树身。
可怜开较早，不待远归人。

宿山中
城中人怪我，清旦买芒鞋。
君若知其趣，还应日日来。

玉箸篆文古，银钩楷法精。
得知千载下，时有打碑声。

薛峪
蓑衣步
水浸石根冷，风吹藤叶飞。
菰蒲秋影里，长趁钓船归。

方回
晚春客愁
春老鱼苗动，江肥雪水来。
大孤山下路，何日泛舟回。

十载干戈后，辛勤侍牡丹。
岂知身是客，借与别人看。

严粲
松雪
阴崖未知晴，松雪自在白。
可恨晓风颠，飞寒乱苔石。

家铉翁
寄江南故人
曾向钱唐住，闻鹃忆蜀乡。
不知今夕梦，到蜀到钱唐。

牟岘
题束季博山园
东壑
云卧不禁冷，误把峦扃触。
翻动若木枝，红光被空曲。

第一溪
倚阑发长啸，援笔记旧游。
想见同来者，俱非第二流。

钓台
穷鳞无处避，网罟如云密。
悠然钓台畔，袖手看落日。

云关
此处若为关，自来还自去。
中有无心人，不妨相伴住。

张轼
题城南
城头望西山，秋意已如许。
云影度江来，霏霏半空雨。

东渚
团团凌风桂，宛在水之东。
月色穿林影，却下碧波中。

丽泽
长哦伐木篇，伫立以望子。
日暮飞鸟归，门前长春水。

濯清亭
芙蓉岂不好，濯濯清涟漪。?
采去不盈把，怅惆暮望饥。

西屿
系舟西岸边，幅巾自来去。
岛屿花木深，蝉鸣不知处。

采菱舟
散策下亭阿，水清鱼可数。
却上采菱舟，乘风过南浦。

赵葵
酒力欺寒浅，心清睡较迟。
梅花惊雪影，和月度?篱。

陈恬
子规
暮春春已晓，不见子规飞。
莫是无归处，山禽不劝归。

刘过
游郭希吕石洞杂题
清旷
笋舆咿哑来，路转此歇脚。
长风挟秋下，深意满万壑。

小烂柯
游戏一弹棋，岁月驹隙过。
不如两忘机，石上跏趺坐。

韬玉
至宝不自献，韬藏亦英华。
余香被草木，秀擢幽严花。

周密
题温日观葡萄
百八牟尼颗，携将万里游。
归来还自笑，何不博凉州。

严羽
懊侬歌
船在下江口，逆风不得上。
结束作男儿，与郎牵百丈。

朝亦出门啼，暮亦出门啼。
蛛网挂风里，摇思无定时。

严参
看雪
天远正难穷，楼高不堪倚。
醉梦入江南，杨花数千里。

严肃
落花
片片落花飞，随风去不归。
如何临欲别，不得傍君衣。

吴龙翰
侠客行
击筑复击筑，欲歌双泪横。
宝刀重如命，命如鸿毛轻。

程先
和人感秋韵
秋风
疾风拔枯楠，天作破瓦色。
古殿无飞尘，过者见瑟瑟。

秋山
忆昔游吴甸，新知结项容。
松江枫落后，貌得洞庭峰。

戴复古
寄兴
长愿人人意，一生无别离。
妾当年少日，花似半开时。

黄金无足色，白璧有微瑕。
求人不求备，妾愿老君家。

徐照
自君之出矣
自君之出矣，懒妆眉黛浓。
愁心如屋漏，点点不移踪。

三峡水
山水七百里，上有青枫林。
啼猿不知愁，愁落行人心。

葛天民
春晚
向晚一鸠鸣，道人春睡足。
无处写幽怀，巡檐数修竹。

周文璞
玉晨观
野笋冲泉出，山花避石开。
予方有公事，不为等闲来。

羽扇临元寺，霓衣上醮坛。
九枝松叶冷，千叶杏花寒。

高翥
题二小姬扇
庆娘频翠眉，春瘦怯罗衣。
笑问采花?，如何成对飞。

湘湘未识羞，独坐抱箜篌。
贪学耆婆舞，抬身拜部头。

陈允平
山中吟
东望泰岳松，西望苍梧竹。
知心侣渔樵，忘情友麋鹿。

朝食山上霞，暮采山下药。
安得山中人，共跨山头鹤。

叶茵
有所思
仰天有所思，心远目苦短。
西风驱残云，千里月华满。

方景绚
题壁
明月照齐州，玉龙栖欲起。
壮士肠夜回，寒衾泼秋水。

真山民
吉水夜泊
入夜始维舟，黄芦古渡头。
眠鸥知让客，飞过蓼花洲。

谢翱
秋夜词
愁生山外山，恨杀树边树。
隔断秋月明，不使共一处。

宋无
寄衣回
闻有宫袍赠，翻令闺意伤。
良人在行伍，只待妾衣裳。

墨梅
似到孤山下，斜枝入眼中。
分明几点雪，欲折又成空。

罗与之
山居
雨作糟床注，秋生鲈会思。
卷帘了清景，流水袅烟丝。

刘文晦
种梅
佳人天一方，岁暮音书绝。
一枝持赠君，犹带去年雪。

袁易
郊居寓目随事辄题
绝江捕寒鱼，赤鲲巨莫逃。
鲦尝翻有神，腾出如银刀。

许斐
秋风辞
飒飒秋风来，一叶两叶坠。
燕子动归心，薄情知也未。

飒飒秋风来，衣衾愁未整。
莫作闺中寒，且作天涯冷。

王仲素
归去词
种松雨濯发，折笋春堕指。
长啸归去来，沧江一天水。

王曼之
西窗
西窗枕寒池，池边老松树。
渴猿下偷泉，见影忽惊去。

柯芝
横江
横江一片碧，携鹤上渔船。
收纶不成下，却抱钓竿眠。

柯茂谦
江行早发
陶铸煮孤影，寒灯沸青花。
冰开数江树，月落失人家。

杨雯
北客
北客相催发，一日举千帆。
遥怜庾开府，几晚望江南。

邵定
渔家
渔家临水住，春尽无花开。
年年谢流水，流得好花来。

罗公升
秋怀
空庭下梧叶，欲静闻?雨。
幽怀耿无寐，邻客终夜语。

谢松野叔惠菊
春粟分公瑾，千金寿仲连。
山人不须此，再拜菊花前。

溪上
往岁贪奇览，今年遂考?。
门前溪一发，我作五湖看。

绝句
天岂私贫我，看书每自疑。
寸心即知已，不用世人知。

吴有定
九鲤湖
昔闻九仙灵，今登九仙地。
袅袅一炉香，寥寥千载事。

马知节
枯梅
斧斤伐不死，半藓半枯槎。
寂寞幽岩下，一枝三四花。

张至龙
演雅
蚕饱办丝课，蜂忙供蜜工。
役役为人劳，衣食还自空。

江麟行比目，沙鸳睡交颈。
不知山兔寒，清夜顾蟾影。

墨鱼黑覆形，火萤明照身。
拙于用显晦，踪迹徒自陈。

犬眠苍玉地，猫卧香绮丛。
倘无鼠与盗，猫犬命亦穷。

寓兴
东日照瓦霜，西响界余白。
莫言日不到，日光来未及。

高风吹秋霜，庭前百草死。
谁知草有根，昨夜东风起。

邓宗度
祥符寺
云水最饶处，轮蹄无到时。
夜蟾生佛面，春雪印僧眉。

简长
夜感
无眠动归心，寒灯坐将灭。
长恐浮云生，夺我西窗月。

文政
题胜业寺
山鸟无凡音，山云无俗状。
引得白头僧，时时倚藜杖。

斯植
古乐府
欲买采菱舟，野水无人识。
野水去不回，迢迢暮山碧。

门柳
看尽门前柳，愁多白发新。
灞桥风雨夜，离别是何人。

远山
万里色苍然，寒林夕照边。
旧过南岳寺，曾向雨中看。

老去
老去厌芳菲，思归未得归。
夕阳溪上树，花作去年飞。

雪鸪
风吹芦苇鸣，残雪满桥板。
不见棹回人，愁立沙汀晚。

鸣鸠
何处芳草多，相呼向深坞。
竹外立寒枝，山南又春雨。

南唐后主
亡后见形诗
异国非所志，烦劳殊清闲。
惊涛千万里，无乃见钟山。

段明
上罗令
白云分两片，秋月正扬辉。
惆怅江头暮，无船不可归。

李氏
题余杭步伍亭壁
夜台夜复夜，东山东复东。
当时九龙月，今日白杨风。

灯檠怪
绝句
郎行久不归，妾心伤亦苦。
低迷罗箔风，泣向西窗雨。

昭君 南宋·陈宓
永巷鏁芳菲，春归入燕泥。
粉身能报国，妾不爱蛾眉。

青冢 　元·赵介
一身归朔漠，数代靖兵戎。
玉貌辞金阙，貂裘拥绣鞍。

酬昭君怨 元·杨奂
若以功名论，几与卫霍同。　　　　　　　　　　　　
将军休出战，塞上雪偏寒！

昭君曲 明·莫止
但使边城静，娥眉敢爱身。
千秋青冢在，犹是汉宫春。

渡江 清·缪彤
凉月漾中流，金山隐隐浮。
尚余残醉在，和梦到扬州。 
